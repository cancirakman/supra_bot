Toyota Supra mk4, pek çok otomobil severin rüya garajında bulunmasını isteyeceği modern klasik otomobiller arasında şimdiden yerini almıştır.
İlk olarak 1978 yılında üretilen otomobil zaman içerisinde tasarımında ciddi değişimler geçirerek günümüze kadar ulaşmış bir Japon mühendislik harikasıdır.
Üretimine başlandığı tarihten itibaren yaklaşık 8 yıl boyunca markanın diğer otomobili Celica’nın altyapısı kullanılarak daha gelişmiş bir versiyonu olarak üretilen Supra; 1986 yılına geldiğimizde Celica altyapısından ayrılıp tamamen özgün bir model olmuştur.
Tarih 1993 yılına geldiğinde ise yeni bir efsane doğmuştur. Bu efsane; hala bugün bile tasarımıyla bakışları üzerine toplayan ve otomobil severler için bir ikon haline gelmiş A80 kasa kodlu Toyota Supra mk4’den başkası değildir.
Tasarımıyla, geliştirilmeye uygun motor yapısıyla ve tamamen sürüş odaklı bir otomobil olmasıyla otomobil tutkunlarının rüya otomobili olan Toyota Supra mk4; özellikle 2001 yılında Hızlı ve Öfkeli filmi ile seyirci karşısına çıktığında Avrupa’da ve Amerika’da popülaritesini çok hızlı bir şekilde arttırmıştır. 

